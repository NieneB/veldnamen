Diep of Diepje. - 

Het langzaam stromende en meanderende watertje was niet zomaar een beekje, maar men noemde dat het Gasterense diepje. Ieder in het dorp wist dat. Moest het ook weten, want hoe moest anders worden uitgelegd waar dat stuk land lag waar enkele koeien liepen of waar gemaaid moest worden. Dat lag ‘bij het diepje’ zei men in de plaats zelf.

Verderop, bij Anderen, heette dezelfde beek immers het Anderense diepje, terwijl velen het zelfde water ook het Rolder diepje noemden.

Als woord is het in het normale taalgebruik uitgestorven, maar het leeft nog in heel veel namen voort. Met het woord diep ligt dat anders, al kun je van mening verschillen over de vraag hoe diep een riviertje moet of moest zijn om diep genoemd te kunnen worden.