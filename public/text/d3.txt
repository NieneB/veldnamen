Om aan te geven dat een stuk land vrij nat was kende men ook verschillende woorden. Vlak bij een watergang vind je dikwijls een ‘mars’. We vinden dat woord als eerste stukje van de naam de Marskamp en ook in de Maarsen beide onder Anloo. Vroeger spelde men marsch, wat we nog terugvinden in de Maarsch. Die laatste <ch> gaat terug op een /k/ waarmee oorspronkelijk een verkleiningsuitgang is bedoeld. Het eerste stukje, mar, is familie van de woorden meer en moeras. 

